Title: 梁山伯与祝英台
Rank: 4
EnglishTitle: The Butterfly Lovers
Category: Folktale
PrimarySource: 《宣室志》/《同塚记》
SourceURL: https://zh.wikisource.org/wiki/%E6%A2%81%E7%A5%9D%E5%8F%B2%E5%82%B3
License: CC BY-SA (MediaWiki projects)
DownloadedAt: 2025-12-15T09:11:54+01:00
---

梁祝史傳 [ 编辑 ] 
 
 
 《宣室誌》（晚唐）張讀撰 [ 编辑 ] 
 
 英臺，上虞祝氏女，偽為男裝遊學，與會稽梁山伯者同肄業。山伯，字處仁。祝先歸。二年，山伯訪之，方知其為女子，悵然如有所失。告其父母求聘，而祝已字馬氏子矣。山伯後為鄞令，病死，葬鄮城西。祝適馬氏，舟過墓所，風濤不能進。問知山伯墓，祝登號慟，地忽自裂陷，祝氏遂並埋焉。晉丞相謝安奏表其墓曰'義婦冢'。 
 
 
 《識小錄》（明）徐樹丕撰 [ 编辑 ] 
 
 梁山伯，祝英臺，皆東晉人。梁家會稽，祝家上虞，同學於杭者三年，情好甚密。祝先歸。梁後過上虞尋訪，始知為女子。歸告父母，欲娶之。而祝已許馬氏子矣。梁悵然不樂，誓不復娶。後三年，梁為鄞令，病死，遺言葬清道山下。又明年，祝為父所逼，適馬氏，累欲求死。會過梁葬處，風波大作，舟不能進。祝乃造梁冢，失聲哀慟。冢忽裂，祝投而死焉。冢復自合。馬氏聞其事於朝，太傅謝安請贈為義婦。和帝時，梁復顯靈異助戰伐。有司立廟於鄞縣。廟前桔二株相抱。有花蝴蝶，桔蠹所化也，婦孺以梁稱之。按，梁祝事異矣。《金樓子》及《會稽異聞》皆載之。夫女為男飾，乖矣。然始終不亂，終能不變，精神之極，至於神異。宇宙間何所不有，未可以為證。 
 
 
 《通俗編》（清）瞿灝撰 [ 编辑 ] 
 
 白仁甫祝英臺。劇見宣室誌，英臺上虞祝氏女。偽為男裝遊學，與會稽梁山伯者同肄業。山伯、字處仁。祝先歸二年。山伯訪之，方知其為女子。悵然如有所失，告之其父母求聘。而祝已字馬氏子矣。山伯後為鄞令，病死葬鄮城西。祝英臺適馬氏、舟過墓所，風濤不能進。問知山伯墓，祝登號慟，地忽自裂陷，祝氏遂並埋焉。晉丞相謝安奏表其墓曰"義婦冢"。 
 
 
 《情天寶鑒》（明）馮夢龍撰 [ 编辑 ] 
 
 梁山伯、祝英臺皆東晉人。梁家會稽，祝家上虞，嘗同學。祝先歸，梁後過上虞訪之，始知為女。歸乃告父母，欲娶之，而祝已許馬氏子矣。梁悵然若有所失。後三年，梁為鄞令，病且死，遺言葬清道山下。又明年，祝適馬氏，過其處，風濤大作，舟不能進。祝乃造梁冢，失聲哀慟。忽地裂，祝投而死。馬氏聞其事於朝，丞相謝安請封為義婦。和帝（502）時，梁得顯靈異效勞，封為忠義。有事立廟於鄞雲。 
 
 
 《上虞縣誌》 [ 编辑 ] 
 
 《新修上虞縣誌》明萬歷三十四年（1606年）刻本、《上虞縣誌》清光緒十七年（1891年）刻本、《浪跡叢談續談三談》（清）梁章鉅撰中都記載了這段史事：「英臺，上虞祝氏女，偽為男裝遊學，與會稽梁山伯者同肄業。山伯，字處仁。祝先歸。二年，山伯訪之，方知其為女子，悵然如有所失。告其父母求聘，而祝已字馬氏子矣。山伯後為鄞令，病死，葬鄮城西。祝適馬氏，舟過墓所，風濤不能進。問知山伯墓，祝登號慟，地忽自裂陷，祝氏遂並埋焉。晉丞相謝安奏表其墓曰'義婦冢'。」 
 
 
 《義忠王廟記》（明）李茂誠撰 [ 编辑 ] 
 
 神諱處仁，字山伯，姓梁氏，會稽人也。神母夢日貫懷，孕十二月，時東晉，穆帝永和壬子三月一日，分瑞而生。幼聰慧有奇，長就學，篤好墳典。嘗從名師過錢塘，道逢一子，容止端偉，負笈擔簦。渡航相與坐而問曰：“子為誰？”曰：“姓祝，名貞，字信齋。”曰：“奚自？”曰：“上虞之鄉。”曰：“奚適？”曰：“師氏在邇。”從容與之討論旨奧，怡然自得。神乃曰：“家山相連，予不敏，攀魚附翼，望不為異。”於是樂然同往。肄業三年，祝思親而先返。後二年，山伯亦歸省。之上虞，訪信齋，舉無識者。一叟笑曰：“我知之矣。善屬文，其祝氏九娘英臺乎？”踵門引見，詩酒而別。山伯悵然，始知其為女子也。退而慕其清白，告父母求姻，奈何已許鄮城廊頭馬氏，弗克。神喟然嘆曰：“生當封侯，死當廟食，區區何足論也。”後簡文帝舉賢，郡以神應召，詔為鄮令。嬰疾弗瘳，囑侍人曰：“鄮西清道源九隴墟為葬之地也。”瞑目而殂。寧康癸酉八月十六日辰時也。郡人不日為之塋焉。又明年乙亥，暮春丙子，祝適馬氏，乘流西來，波濤勃興，舟航縈回莫進。駭問篙師。指曰：“無他，乃山伯梁令之新冢，得非怪歟？”英臺遂臨冢奠，哀慟地裂而埋葬焉。從者驚引其裙，風烈若雲飛，至董溪西嶼而墜之。馬氏言官開槨，巨蛇護冢，不果。郡以事異聞於朝，丞相謝安奏請封義婦冢，勒石江左。
